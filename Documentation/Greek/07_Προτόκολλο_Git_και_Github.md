### Το πρωτόκολλο Git και το Github:

Το τελευταίο κομμάτι αυτού του εγχειριδίου αποσκοπεί στο να κάνει μια σύντομη αλλά όσο το δυνατόν πιο πλήρη εισαγωγή στο πρωτόκολλο Git και σε μια πρακτική εφαρμογή του, το Github. Το πρωτόκολλο Git είναι ένα ανοιχτό σύστημα διαχείρισης εκδόσεων αρχείων (version control system – vcs) και οι πιο δημοφιλείς εφαρμογές του είναι στη διαχείριση κώδικα. Μια τέτοια εφαρμογή είναι και το Github. Οι γνώση της χρήσης τέτοιων εργαλείων θα κάνει τη συγγραφή, διανομή και βελτίωση κώδικα πολύ πιο εύκολη.

Για τη καλύτερη κατανόηση του Git αλλά και του Github, πρώτα θα δούμε κάποιες βασικές έννοιες του Git που μετέπειτα θα χρησιμοποιήσουμε σε ένα έμπρακτο παράδειγμα στο Github.

**Βασικές έννοιες:**


Repository (ή Repo):

Αποτελεί στην ουσία ένα φάκελο όπου μέσα τοποθετούνται ο κώδικας, τα σχετικά αρχεία και η τεκμιρίωση  που έχουν σχέση με ένα πρόγραμμα. Ο φάκελος αυτός βρίσκεται στους servers του Github (στη προκειμένη περίπτωση) και μπορούμε να έχουμε τοπικό αντίγραφο του στον υπολογιστή μας.


Branch:

Ένα repository έχει ένα κεντρικό κλάδο (το master branch) και ο χρήστης μπορεί να δημιουργήσει όσα επιπλέον branches επιθυμεί. Ένα branch στην ουσία αποτελεί ένα παράλληλο αντίγραφο του βασικού (ή ενός άλλου υφιστάμενου) branch στο οποίο μπορούμε να κάνουμε όποια αλλαγή επιθυμούμε χωρίς να επηρεάζουμε το βασικό κλάδο. Τα branches συνήθως χρησιμοποιούνται για πειραματικές αλλαγές, δηλαδή ο χρήστης δημιουργεί έναν κλάδο, κάνει τις αλλαγές και βελτιώσεις που επιθυμεί σε αυτόν και μόλις είναι ικανοποιημένος με τις αλλαγές αυτές μπορεί, όπως θα δούμε και πιο κάτω, να τις περάσει αυτόματα και στον κεντρικό κλάδο (ή σε όποιον άλλο κλάδο επιθυμεί) αρκεί να είναι συμβατοί.


Forks:

Ένα fork είναι η δημιουργία ενός αντίγραφου ενός repository από άλλο χρήστη στο δικό μας λογαριασμό. Αυτό συνήθως γίνεται προκειμένου να κάνουμε αλλαγές και να τις προτείνουμε να ενταχθούν στο αυθεντικό repository ή για να δημιουργήσουμε εμείς μια δική μας έκδοση του αρχικού προγράμματος κάνοντας τις αλλαγές που επιθυμούμε.


Pull Requests (ή PR):

Έστω ότι έχουμε κάνει κάποια αλλαγή σε ένα branch και επιθυμούμε να τις εντάξουμε σε ένα άλλο branch είτε αυτό ανήκει στο δικό μας repository είτε αυτό ανήκει σε ένα αρχικό repository που το κάναμε fork. Προκειμένου να το κάνουμε αυτό δημιουργούμε το λεγόμενο Pull Request το οποίο στην ουσία αποτελεί ένα αίτημα για ενσωμάτωση των αλλαγών μας στο άλλο branch. Ένα PR συμπεριλαμβάνει την σειρά αλλαγών που πραγματοποιήσαμε καθώς και ένα τίτλο και μια περιγραφή για τις αλλαγές που κάναμε. Στην περίπτωση που το branch στο οποίο θέλουμε να ενταχθούν οι αλλαγές ανήκει σε εμάς (δηλαδή βρίσκεται κάτω από το δικό μας λογαριασμό), το PR μπορεί να γίνει αποδεκτό και να ενσωματωθεί (να γίνει merge δηλαδή) αυτόματα ή δίνοντας απλά την έγκριση μας. Αν όμως το branch στο οποίο θέλουμε να ενσωματώσουμε τις αλλαγές δεν ανήκει στο λογαριασμό μας, κάνουμε το PR και περιμένουμε την έγκριση του ιδιοκτήτη του branch να το εγκρίνει και να το κάνει merge. Για τέτοιες περιπτώσεις είναι που το PR έχει και δική του «σελίδα» στην οποία μπορούν να συνομιλήσουν και να προτείνουν αλλαγές όσοι τους αφορά το PR.
