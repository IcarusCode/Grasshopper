### Κώδικας:

Σκοπός αυτού του μέρους του Ίκαρου είναι να προσφέρει κομμάτια κώδικα που θα πραγματοποιούν λειτουργίες των βασικών εργαλείων που είναι ήδη διαθέσιμα στο Grasshopper δίνοντας στο χρήστη τη δυνατότητα να τα τροποποιήσει και να τα συνδυάσει δημιουργώντας δικά του πιο σύνθετα εργαλεία. Ο κώδικας που ακολουθεί, για καλύτερη οργάνωση, παρατίθεται με την κατηγοριοποίηση που συναντά ο χρήστης στο περιβάλλον του Grasshopper.

**Εισαγωγή στο Python component του Grasshopper:** Για να έχουμε τη δυνατότητα να γράψουμε δικό μας κώδικα μέσα στο περιβάλλον του Grasshopper χρειάζεται να εγκαταστήσουμε την επέκταση GHPYTHON για το Grasshopper από τη σελίδα Food4Rhino. Μετά κάτω από το μενού Maths -> Script θα έχουμε ένα νέο component με το όνομα Python Script το οποίο όταν το τοποθετήσουμε στον καμβά μας θα μοιάζει κάπως έτσι:

![Component](/Graphics/Documentation/Edited/Box.png)

Στην αριστερή μεριά βρίσκονται οι μεταβλητές εισόδου ενώ στα δεξιά οι μεταβλητές εξόδου. Μόλις τοποθετήσουμε το component στον καμβά έχει δύο μεταβλητές εισόδου (x και y) και δύο εξόδου (out και a).

Αν θέλουμε να προσθέσουμε ή να αφαιρέσουμε μεταβλητές εισόδου και εξόδου απλά κάνουμε ζουμ προς το component και από όποια μεριά επιθυμούμε πατάμε το σημαδάκι + ή – για να προσθέσουμε ή να αφαιρέσουμε την επιθυμητή μεταβλητή.

![Variable](/Graphics/Documentation/Edited/Variable.png)


Μέσα στο πρόγραμμα μας, τα ονόματα των μεταβλητών εισόδου και εξόδου μας πρέπει να συμφωνούν με αυτά πάνω στο component. Για να μετονομάσουμε μια μεταβλητή πάνω στο component κάνουμε δεξί κλίκ πάνω της και χρησιμοποιούμε την πρώτη επιλογή.

![Variable_Name](/Graphics/Documentation/Edited/Variable_Name.png)


Μια καλή πρακτική που ακολουθούμε όταν προγραμματίζουμε με τη Python στο Grasshopper είναι αφού θέσουμε τις μεταβλητές μας, να πάμε και να κάνουμε δεξί κλικ πάνω τους και κάτω από το μενού Type Hint επιλέγουμε το είδος της μεταβλητής που έχουμε σκοπό να εισάγουμε στο component. Επιπλέον αν μία από τις εισόδους μας είναι λίστα αντικειμένων, από Item Access αλλάζουμε την επιλογή σε List Access όταν κάνουμε δεξί κλικ πάνω στην είσοδο. Αυτό βοηθάει το Grasshopper να επεξεργάζεται με μεγαλύτερη ακρίβεια τα δεδομένα που εισάγονται στο πρόγραμμα.

![Variable_Type](/Graphics/Documentation/Edited/Box_Change_Var_Type.png)


Τέλος κάνοντας διπλό κλικ πάνω στο component ανοίγει ο επεξεργαστής κώδικα όπου μέσα γράφουμε το πρόγραμμα μας στη Python. Αφού έχουμε τελειώσει με τη συγγραφή του κώδικα μπορούμε να πατήσουμε το κουμπί στο κάτω αριστερό μέρος του παραθύρου με την ετικέτα Test για να δοκιμάσει το Grasshopper αν ο κώδικας μας είναι εκτελέσιμος. Κάτω από τον επεξεργαστή υπάρχει η κονσόλα η οποία δείχνει την έξοδο από τον έλεγχο του κώδικα αλλά και χρήσιμες πληροφορίες για διάφορες συναρτήσεις του Grasshopper την ώρα που γράφουμε το κώδικα.


![Editor](/Graphics/Documentation/Edited/Editor.png)
